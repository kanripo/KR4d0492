# -*- mode: mandoku-view; -*-
#+TITLE: 榘菴集
#+DATE: 2015-08-25 00:11:48.505172
#+PROPERTY: ID KR4d0492
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0492_WYG_013-1a>¶
欽定四庫全書¶
　榘庵集卷十三　　　　　　元　同恕　撰¶
　　七言律詩¶
　　　寄藍田李耀卿先生¶
耳目聰明八十餘天教留在世師模温純如此古未有¶
中統以來今更無暮水朝山歸道恱春蘭秋菊入詩腴¶
龍門一欵三年最清夢時時繞坐隅¶
　　　書感寄郝復禮¶
<pb:KR4d0492_WYG_013-1b>¶
當年萬事倚天公歲月因循失舊容足跡舉頭三义路¶
人心對面九疑峰挽河滌禍嗟難辦倒海除愁畏不供¶
珍重西源隱君子一丘何計得相從¶
　　　送史參政之鄂省¶
勲名後耀接前光鄂省移參詔趣裝直以忠心期稷契¶
不教治蹟讓虞唐馬蹄芳草馳情逺鳥語飛花說恨長¶
後日西州頌遺愛甘棠何止賦三章¶
　　　送張伯高參政(并序/)¶
<pb:KR4d0492_WYG_013-2a>¶
　參政相公位秦省者僅一歲遽拜北京廉使之命勉¶
　賦惡詩錄呈閣下蓋不勝其依戀也¶
緬思中統至元間接武斯文有孟韓老翅不歸華表鶴¶
韶音纔聽碧霄鸞百年相業期司馬五府蒼生屬謝安¶
相見幾時還又去區區懐抱若為寛¶
　　　送汪參政¶
黒頭閥閲數名臣屈指中朝更幾人儉節清風聞逺邇¶
忠言碩畫贊經綸唐公不種私門樹崔湜能吟上苑春¶
<pb:KR4d0492_WYG_013-2b>¶
補袞熟知天下望西州獨有幸歸民¶
　　　春山四友歸來圖¶
四翁一笑萬緣輕白首能同里社情三輔河山還舊觀¶
百年文物主齊盟兒童解說衣冠盛草木猶歸咳唾榮¶
鬼䕶神呵圖畫在瑞光長映徳星明¶
　　　哭劉元禮¶
方期孤鶚快秋空雲翼何知向此窮千里苦音來故國¶
百年幽恨閟𤣥宫長才不見當時用英槩猶生後學風¶
<pb:KR4d0492_WYG_013-3a>¶
慟哭寢門非我最論心如子更誰同¶
　　　哭郝復禮¶
苦學如君見未曾四更風雪短檠燈胸中歴歴千年在¶
脚底駸駸萬里能人事但知多不偶天心誰謂果無慿¶
即今有話何從說一日悲來幾拊膺¶
　　　自儆¶
算海誰能到底深春冰虎尾政斯今下愚蠢蠢無先見¶
上帝皇皇有赫臨老稚街頭三尺喙聖賢紙上七分心¶
<pb:KR4d0492_WYG_013-3b>¶
此身莫道吾能了不入洪鑪不是金¶
　　　病中有感¶
曾慕秋雲萬里鴻神駒未駕哭途窮謀身本自無長算¶
造物何嘗有不公膝弱每須扶杖力目荒已廢讀書功¶
兩髀肉盡無餘幾豈止衰如八十翁¶
　　　送趙子敬侍御移參浙省¶
西臺功最倚申卿南省諮詢待魏徵了事定須忠力可¶
知人獨有聖心能民憂耿耿今華髪道任拳拳早服膺¶
<pb:KR4d0492_WYG_013-4a>¶
時雨時風又攜去鳳凰山好浙江澄¶
　　　病中夢竇長卿¶
一榻蕭然臥再朞故人夢裏接芝眉江湖魚入相忘地¶
星月烏啼未穩枝白髪因循人易老蒼天反覆事難知¶
歲寒只有青松好却恨青山費買資¶
　　　夢¶
天地人心一理通陽開隂闔自無窮百年翻覆七情裏¶
萬境馳驅一枕中軒后政須求力牧仲尼端合見周公¶
<pb:KR4d0492_WYG_013-4b>¶
覺時記取先賢語可卜吾家學問功¶
　　　讀錢神論¶
伊昔英豪恥利言即今萬善乃斯原能令父子全慈孝¶
解使夫妻足義恩愚富參商猶效順智貧骨肉尚生寃¶
懐清臺上西風淚三月衣巾有漬痕¶
　　　秋懐¶
殘髪蕭蕭雪㸃蓬衡門歲晚只衰翁交情豈是不相念¶
貧病自知難與同一逕古苔餘落葉滿城寒雨又淒風¶
<pb:KR4d0492_WYG_013-5a>¶
回頭三十年前事可信浮生是夢中¶
　　　答周元舉¶
黯黯前途足駭機蕙蘭眞有不芳時尋常紙上猶興嘆¶
邂逅眼中那免悲雨葉風花朝暮局霜松雪竹歲寒期¶
楚聲聽讀卜居好㑹有人能譜此詩¶
　　　答鄰舍生¶
一硯塵窗四十過黒衣童子巧相苛大倫於世敢獨廢¶
薄命在天當奈何數卷南華元過誕兩編羲易會無譌¶
<pb:KR4d0492_WYG_013-5b>¶
秋花不比春花好隨分風光養太和¶
　　　答蒲城劉先生(并序/)¶
　提學熟齋先生道崇徳奥智巧絶出創為雞毛筆書¶
　葆光二大字遺某副以超然雄篇感徳之餘愧無以¶
　為謝謹次嚴韻錄呈几下庶發莞爾之笑云¶
兔毫從此不能纎何物囊鈷可敵尖左幹右旋仍健捷¶
順揮逆掃却安恬八旬尚有力千斛一字端須價百縑¶
蓬蓽雲生墨池潤先生義浸與仁淹¶
<pb:KR4d0492_WYG_013-6a>¶
　　　書齋醉臥¶
餘酲未解困瞢騰小向書齋寄曲肱風竹一時低舞葉¶
日窗幾㸃過飛蠅猩猩對酒心先醉燕燕營巢力不能¶
採藥靈源終有日嘯歌猶得氣慿陵¶
　　　史參政頌徳¶
政論陪榮外府聨宸心妙揀得才全明堂禮樂家成教¶
喬木衣冠世象賢智燭有光能徹地仁元無礙可通天¶
會須一正臯䕫席袞袞增華太史篇¶
<pb:KR4d0492_WYG_013-6b>¶
　　　晉寧石彦明高義¶
要從鄒魯識吾鄉富擬封君見未嘗振寡逮鰥功不淺¶
達才成徳慮何長百年為善知多福再世能賢信後昌¶
翠琰留教姓名在學林終古照天光¶
　　　二月十一日初得小雨¶
老薺陳根綠未萌曉寒春半尚崢嶸麥秋那有斗升望¶
禾種纔勤畎畝耕霑足幾時三尺雨死傷隨處萬人阬¶
茫茫眞宰無從問誰遣隂陽累好生¶
<pb:KR4d0492_WYG_013-7a>¶
　　　崔參政禱雨有應¶
饑吻嗷嗷沸海波相君有力挽天和山前馬到雲先合¶
廟下辭陳雨已多坐使焦枯歸潤澤盡迴咨怨入謳歌¶
臥龍不為東山起奈此蒼生歲月何¶
　　　王總管祈雨有應¶
鰥寡無辜政此哀忍令旱魃更為災寸香直喚龍淵起¶
一雨還隨馬足來疇昔臣忠由我祭只今天孽為誰開¶
左符參錯皆公輩和氣當知遍九垓¶
<pb:KR4d0492_WYG_013-7b>¶
　　　韓都事家竹生芝¶
瑞物生來積善家天公幽意不人遐翠枝裊裊扶霜節¶
靈草煌煌茁玉芽半夜鬼工漙沆瀣千秋神嶽孕精華¶
春蘭堂上慈親夀堯叟堯咨共拜嘉¶
　　　送廉右丞拜集賢學士¶
堂堂魏國力扶天有子如公實象賢善治規模符逺略¶
敬王事業發眞傳正須陛下求多士未許關中借一年¶
九里無窮河潤浹不勝思後更思前¶
<pb:KR4d0492_WYG_013-8a>¶
　　　射虎圖¶
過客常憂性命危將軍除害有神機雷號怒吻千山裂¶
血迸深瘡一箭飛草樹淒淒空野色旌旗獵獵捲風威¶
酒杯斫取頭顱用載錦傳呼得儁歸¶
　　　夀李右丞¶
巴䕫玉帳卷征塵行省須勞借筯頻四海蒼生同正朔¶
三朝元老有經綸丹青議入文章舊羽翼功垂宇宙新¶
眉夀天方錫純嘏六星光映紫微春¶
<pb:KR4d0492_WYG_013-8b>¶
　　　夀雷經歴¶
䇿杖南來記昔年紅顔綠鬢尚依然放懐宋玉陽春曲¶
得意堯天擊壤編畫閣靚深喧笑語春風嬌軟雜歌絃¶
泰山如礪河如帶好在鴻濛澤上仙¶
几杖雍容里社間眼中耆徳更誰先一門孝友知今最¶
五福休嘉見獨全饋酳行當西序饗姓名不減洛圖傳¶
年來更覺方瞳刀妙墨晴窗日課千¶
　　　夀先師張彦明¶
<pb:KR4d0492_WYG_013-9a>¶
聖門荆棘鬱蒼蒼夫子西來一破荒經術向勞推董賈¶
詞源詎暇論班揚學緣知本心彌篤志為無求老益剛¶
文物有歸天意朗夜來南極燦華方¶
　　　夀汪中丞¶
將相天門世徳家孫曾袞袞發英華幾經時雨蘇三輔¶
又見清風肅四遐大雅政須歌召虎周書不獨紀君牙¶
南山便作無疆頌春酒思柔酌翠霞¶
頖水蒼煙鬱老槐相君直欲挽春迴中天日月六經在¶
<pb:KR4d0492_WYG_013-9b>¶
萬世綱維五教開比屋可封還舊俗朝廷隨用得良才¶
丹心報國心如此合有穰穰福祿來¶
　　　夀楊和卿(并序/)¶
　和卿鄉兄年已六十乃有九十之母耳目聰明起居¶
　健勝人生所未見也敬賦小詩為夀蓋以致嘆仰不¶
　足之意云¶
白髪康强九十親斑衣萊子雪髯新世間樂事有今日¶
壺裏風光無此春願對清樽瞻夀母永令懿範表鄉人¶
<pb:KR4d0492_WYG_013-10a>¶
如君境界方為福富貴元知福未眞¶
　　　夀雷仲介(并序/)¶
　大徳二年戊戌仲介契丈居第有嘉禾生秦之長老¶
　奔赴往觀或圖其象以傳者皆曰是家夙著孝義天¶
　其或者以是表之耶不然何瑞世之符近乃在几席¶
　間也唐開元中楊炎三世以孝行聞逮炎有紫芝白¶
　雀之祥門累旌異至樹六闕本風俗以化天下先王¶
　之政也若仲介兄弟競爽世濟其美視楊氏宜無少¶
<pb:KR4d0492_WYG_013-10b>¶
　愧嘉禾紫芝感應之妙均矣賞一以勸百放諸四海¶
　準國家之典有司之事也素巖賈公敘而發之傳永¶
　無疑里人同余掇其遺意敬賦四韻嶽降之朝奉以¶
　為夀亦以為賀也¶
露葉猗猗秀北堂一枝五穗見禎祥兄金弟玉門閭貴¶
祖蕙宗蘭譜牒芳神理百年無爽鑒鄉評此日有新光¶
君王著意移風俗六闕何人舉舊章¶
　　　夀竇長卿¶
<pb:KR4d0492_WYG_013-11a>¶
漁陽亹亹著家聲人喜昆雲見老成握手尚能追昔好¶
剰談每為倒平生向來忝與詩書席晚歲當同鷗鷺盟¶
滿酌年年今日酒柳梢春意恰相迎¶
海變歸來記昔年兩翁談笑更歡然箕裘愧我殊無似¶
詩禮推君獨有傳三尺堯階非逺到一瓢顔巷足稱賢¶
東風又綠西城柳管送春光入夀筵¶
玉樹臨風列雁行士林共許白眉良一經矻矻忘寒暑¶
萬事悠悠任短長櫪下神駒非久伏篋中良玉但深藏¶
<pb:KR4d0492_WYG_013-11b>¶
忝予幸託通家舊願采瑶英薦壽觴¶
　　　壽郝復禮¶
不隨流俗信浮沈高義班班聳士林皂蓋朱輪他日事¶
青燈黄卷半生心感君今昔情如一於我交游分最深¶
壽骨已應千歲法春盃莫厭十分斟¶
　　　壽李仲和¶
寸心相許十年初每愧先施義報疎迷不知方無我似¶
老能務學有君如筆鋒欲截西崑玉眼力可窮東觀書¶
<pb:KR4d0492_WYG_013-12a>¶
仙苑有根培雨露子枝孫葉自春餘¶
　　　壽雷仲介¶
神丹忽挽笑顔迴巷語隣逢亦樂哉澤物不為誇俗計¶
起家元有過人才老親强健承顔日諸弟懽愉上壽盃¶
天意屬君非草草要令世道識栽培¶
摘得梅花泛壽觴梅花勝似去年香斑衣舊日名萊子¶
拄杖而今字伯康萬卷詩書崇徳里一襟風月舞雩鄉¶
優游人世三千歲不用神仙却老方¶
<pb:KR4d0492_WYG_013-12b>¶
　　　壽妹婿楊叔行¶
頤齋門下記同遊俯仰驚看十五秋情意不緣今日好¶
絲蘿重結百年儔青天白日眞無負夕藿朝藜詎足羞¶
帝意寧知非大任舉盃一笑渭陽舟¶
　　　夀大人玉山先生¶
歳寒堂上夀慈親玊立風標凛若神學造精微功愈宻¶
詩成談笑句尤新平生忠武田間事此日淵眀社裏人¶
白髪紅顔今日酒坐㸔滄海會飛塵¶
<pb:KR4d0492_WYG_013-13a>¶
孝友堂前白髪親鄉閭共指謂仁人癡兒未辦尋常用¶
慈父長如九十春盛德豈容豚犬述真姿願與華嵩隣¶
梅花酒美年年日底是人生樂最真¶
　　　夀曽孫硯郎¶
老病相尋到九分豈期今日夀曽孫幸逢造物栽培力¶
感極先君覆露恩一硯家傳無長物六經關學有真源¶
㸔兒眉目生如此好讀吾書日鑒軒¶
　　　讀昌黎公傳¶
<pb:KR4d0492_WYG_013-13b>¶
兩耳梟音世久聾青霄鸞鳳協商宫唐家翰墨有邊幅¶
孔學宗元無異同出聖入神當健筆刳肝瀝血想孤忠¶
潮陽萬里誰云貶天意寧知是賞功¶
　　　次文都司喜雪韻¶
寳花吹墮五更風和氣潛回太皡宫南畝寸根三尺潤¶
貧家一飽百憂空聲酣老竹雲叢瘦光溢寒梅玉頰豐¶
莫怪詩來清似水冰壺世界納胸中¶
　　　襲芳亭¶
<pb:KR4d0492_WYG_013-14a>¶
幾回乘興問仙槎香霧霏霏濕鬢華翠玉颭風迎夏竹¶
錦雲烘日殿春花歸來園裏纔三徑安樂窩中第一家¶
誰主誰賓初不計平生痼疾有煙霞¶
　　　讀朱子象刑說有感¶
三尺昭昭聖法平幾時高下得人情忍心敢謂無天理¶
遂惡方知據禮經前度覆車眞目擊此來故轍却身行¶
千年徒有騶虞感誰為絃歌發古聲¶
　　　題樂閒亭¶
<pb:KR4d0492_WYG_013-14b>¶
燕坐虚亭日又東南山佳氣鬱葱葱竹聲風碎琴中玉¶
花影雲摇酒面紅人世猶呼瑞安令仙家新署樂閒翁¶
往來誰識門前路只許柴桑杖屨通¶
　　　送潘獻臣擢掾南臺¶
蚤歲龍門負雋聲青氊還我故家卿萬籖綺帙三冬足¶
百斛明珠一字輕公論向來堪上選人材今日有臺評¶
馬頭長路平如砥也得遐方見率更¶
　　　賞月¶
<pb:KR4d0492_WYG_013-15a>¶
桂月流光萬里天興來不減子猷船霏霏墜露衣從濕¶
矯矯凌風意欲仙傾倒誰如有今夕笑談重得是何年¶
若為肯駐瑶臺影一刻黄金不論千¶
　　　睡¶
挾矢張弓粟髪間此身何地可謀安試看元亮枕方穩¶
便覺羲皇到不難一榻松風三伏暑半窗梅月五更寒¶
是中大有眞消息胸次誰歟抵海寛¶
　　　寄族姪伯剛¶
<pb:KR4d0492_WYG_013-15b>¶
味甘嚙雪與餐氊纔有商量度厄年性自理來那有惡¶
情隨欲動易成偏儀秦都是幾人貴顔閔終為萬世賢¶
秋葉春花不須議吾家素業要人傳¶
　　　有感¶
草根切切語寒恐雲際翩翩響斷鴻萬事回頭俱是錯¶
一年轉盼又成空愚兒幸繼清修業濁酒時澆磈礧胸¶
造物無心管人事漫勞唇舌較窮通¶
　　　對菊有感¶
<pb:KR4d0492_WYG_013-16a>¶
徂歲堂堂下坂輪東籬又見菊花新聲名已迫無間地¶
疾病仍攻有限身每愛古人能用短可憐世態酷憎貧¶
一樽幸有人分似(雷仲介/餉酒)且與肝腸作好春¶
　　　送景從周錄判¶
兩袖春風上玉梯幾年王邸姓名知驊騮開道無千里¶
鴻鵠飛雲又一時囊裏攜多經國論卷中題徧送行詩¶
都門車騎如流水人說西來定是誰¶
　　　夜思晝所聞者為之淚下¶
<pb:KR4d0492_WYG_013-16b>¶
吁嗟一旱酷如焚禍入綱常不忍聞暮鼎狼孫烹祖肉¶
朝砧頑父擢兒筋平時善教無師帥變裏腥風盡賊羣¶
天殺天生云有理隂符三百果誰文¶
　　　送魯同知¶
别駕南州寵數新海沂歌罷到吾秦月波一片藏心夜¶
雨潤三年濟物春循吏古來聞有傳明時今復見斯人¶
餘生溝壑誰留在父老田頭語最眞¶
　　　枕上偶成¶
<pb:KR4d0492_WYG_013-17a>¶
幸在先人屋數間一身臥起有餘寛斯人不與吾誰與¶
行路昔難今更難秋菊春蘭時嘯詠冬裘夏葛適暄寒¶
也知方寸無多地那着悲歡事萬端¶
　　　行¶
下深磅礴上崑崙乞我形骸萬古春紙上得來終覺淺¶
脚根到處始成眞有為自可符𤣥徳中慮猶當輩逸民¶
約禮博文明訓在永懐欲罷不能人¶
　　　送杜行簡縣尹¶
<pb:KR4d0492_WYG_013-17b>¶
翛翛清譽動西臺煙暖藍溪玉有胎學道愛人知素藴¶
剸繁治劇見長才三年撫字懸深望百里歌謡在暮來¶
只恐飛黄須逐日不容花縣久徘徊¶
　　　送李廉副上都留守同知¶
藩府聲猷尚藹然春風更覺繡衣鮮人從朗月壺中見¶
事向清霜簡上傳良吏規模隨用足明時衡鑑得才全¶
非公管鑰誰當付又聽民歌少尹賢¶
　　　癸已除夕書感¶
<pb:KR4d0492_WYG_013-18a>¶
决去駒隂挽不留燈前恰四十年休一身能有幾日健¶
百疾都無半月瘳日暮途遥空浩歎人亡絃絶但深憂¶
陶鎔也費黔嬴手九品難登下下流(一作細思也廢甄/陶手合是人生第)¶
(幾/流)¶
　　　春分後書感¶
寒食清明次第催春光恰似不曾回塹空花木鶯無語¶
坼盡房廊燕不來坐賈行商唯賣餅前號後哭但求哀¶
百年名郡今如此說是長安可惜哉¶
<pb:KR4d0492_WYG_013-18b>¶
　　　已已歲九月書感¶
佳節空令九日遭饑腸雷火苦煎熬敢言孤悶須杯酒¶
誰辦千金具一餻老雁無聲寫情素寒蛩不聽和哀勞¶
黄花也負西風約知汝東籬不姓陶¶
　　　送楊無妄¶
三年不見紫芝春夢裏能成笑語頻垢盡何妨還鑑舊¶
器虚方可受泉新無情日月控摶幾有分乾坤賦與均¶
老柏清霜凜然在定知不作使君嗔¶
<pb:KR4d0492_WYG_013-19a>¶
　　　送盧景芳(并序/)¶
　景芳茂異吾友盧君逹臣子大參公孫也好學有志¶
　秀出多士今沿肅政檄赴汴梁勉為此贈¶
白玉堂前白玉枝風流還許見當時經尋表裏春秋業¶
筆挽縱横月蝕詩閥閱幾家能有子雲霄此日更先誰¶
不然滿酌玻瓈酒聽誦離騷也自竒¶
　　　送白天民¶
邂逅秋風識紫芝脫韝霜鶻不凡姿掾曹應對竒三語¶
<pb:KR4d0492_WYG_013-19b>¶
簾府吹嘘絶一時快句河山歸跌宕浩歌杯酒入淋漓¶
病夫未展平生得草草今朝又語誰¶
　　　送李正徳¶
左看成矩右成規手底辭毫五色竒不見幾時如得疾¶
清言終日可忘饑玉煙舊積兩峰潤蘭露方深九畹滋¶
八座文昌天上府人才自有鑑衡知¶
　　　送權季玉¶
義檄區區祇為親烈夫肝膽不羞貧好將北闕聲華重¶
<pb:KR4d0492_WYG_013-20a>¶
聊作南州草木春有志不應無小試挾才如此豈常屯¶
承明召對當非晚傳語維揚陌上人¶
　　　送雷季正¶
把酒臨分滻水頭一鞭星去望前騶也知不作丁寧别¶
只恐空遺宛轉愁淡淡月華歸路晚蕭蕭風色去程秋¶
夢魂兩地今宵共但道青燈對榻留¶
　　　送毛行簡¶
人道男兒志四方我知前輩審行藏吉凶悔吝皆由動¶
<pb:KR4d0492_WYG_013-20b>¶
險阻艱難要備嘗粗有良田供歲月且無公政及門堂¶
池陽一片英魂在悵望無依亦可傷¶
　　　送毛彦脩¶
明珠在側每心驚何物牢之亦見稱有學有文寧易得¶
不驕不吝更難能一函久鬱龍泉用萬里今看騕褭騰¶
豈獨光華賁名族吾門猶待子門興¶
　　　送陳畊道(并序/)¶
　畊道賢友開朗不羣受業勤翁之門翁蓋許其善學¶
<pb:KR4d0492_WYG_013-21a>¶
　誠身之效親恱友信矣至治癸亥江西憲司掌文簿¶
　行既有日為賦二首奉贈¶
憲府巖巖握紀綱東西曹務盡才良行身優入詩書域¶
游藝爭先翰墨場佳弟風流還子敬難兄步武接元方¶
政須保此垂天翼九萬扶摇本已張¶
洗眼平生得子竒華峰秋隼不凡姿百年行逺升高學¶
跬步臨深履薄詩原隰不禁霜露感門閭難忘暮朝期¶
男兒能了家門事旅力經營信有之¶
<pb:KR4d0492_WYG_013-21b>¶
　　　送段維則¶
伯蘭仲蕙藹芳聨季也春風玉樹妍昭世堂堂公選舉¶
名家袞袞富才賢詩書義了五車讀文采光新累紙傳¶
老眼增明有今日為歌黄鵠覩方圜¶
　　　送焦溉臣¶
一家三世業星經關輔人人識姓名剰有通明傳乃父¶
不將勤劇讓諸兄光摇湖水浮春碧翠㸃君山對晚晴¶
此去知君富竒助歸來吾欲問經行¶
<pb:KR4d0492_WYG_013-22a>¶
　　　送高鎭方¶
熊圃春風長養竒擾雲秀出歲寒姿獨提一筆來鄉國¶
快草萬言供主司擇士政須先徳行設科况復值明時¶
修途萬里堅車在躐險摧剛待駟馳¶
　　　送蕭勤齋先生¶
再遣皇華起草廬釣竿未許拂珊瑚本根事大勞明主¶
羽翼功深付老儒殿下有言求見切山中拜詔遇知殊¶
太平萬古危微學豈獨光華載典謨¶
<pb:KR4d0492_WYG_013-22b>¶
　　　送侯伯正(并序/)¶
　勵齋先生儒林師表運使劉公請主解學敬賦以詩¶
　以道别意¶
古人精力絶到處吾子從容追及之白璧黄琮自然貴¶
麒麟鳳鳥豈無時清風一榻詩書友絳帳三年弟子師¶
後日解梁談故事客竒都自主人竒¶
　　　送王裕之(并序/)¶
　裕之縣侯秩滿北上侯昔掾江浙省日朝廷訪求遺¶
<pb:KR4d0492_WYG_013-23a>¶
　典侯於福州得夾漈鄭先生通志書板上之始終凡¶
　五年天子甚加稱歎於是乎有興文署丞之命既以¶
　親老求補外得縣於扈最其能跡蓋鄉評也¶
皇延文治蔚垂休先哲遺書待發幽祕府能令儲世寳¶
宸居曾此識風流三年已策民功最百里難為驥足留¶
人物權衡有公議九臯况聽鶴聲秋¶
　　　送李凝仲(并序/)¶
　凝仲茂異才幹徳美蔚有父風今為富平縣侯作此¶
<pb:KR4d0492_WYG_013-23b>¶
　贈行老謬不足為詩聊以識吾喜耳¶
牛刀不讓武城先琴奏和於單父絃宰縣古來難稱職¶
朝廷今日政求賢蛇頭蝎尾隄防密蟬腹龜腸料理偏¶
(謂饑/民也)愷悌靈州古君子生男如此豈非天¶
　¶
　¶
　¶
　榘菴集卷十三¶
